---
layout: post
title: "Приятелства, връзки, гаджета"
date: 2025-05-06
last_edit: 2025-05-06
critics: 0
---

Тъй-като тази тема ми е актуална и вече се опитах да си го обясня, да си оформя мнение и да разбера какво се случва питайки и обяснявайки го на други хора, мисля, че ще е много полезно, ако успея да вложа тези мисли, спомени и чувства в прав текст. Да си го има точно и ясно (и където може, кратко).

Ще дам един пример за вечно приятелство. Нещо, което за жалост повечето хора, които познавам, сякаш не са имали. Когато си смених училището за пръв път се запознах с едно дете, което беше на моите години. Не беше от моя клас, което ми е много чудно, как така като бях все изолиран от другите класове понеже бях срамежлив, се получи тъй, че да се запозная с него? Божа работа. Веднъж тате ме докара до училище и си забравих чантичката в колата, което беше много важно, защото в нея си държах телефона и парите. Без пари нямаше как да се прибера, без телефон нямаше как да звънна. Този мой въпросен приятел ме видя, че се бях натъжил, поговорихме и тогава много ми помогна. Спомням си, че или в този ден, или около тези месеци го питах директно "А ние може ли за винаги да сме приятели?" - "Да!". Ето, че наистина така се случи. Около 6-7 години по-късно направих една огромна беля, но вече бяхме разделени, защото сменихме училищата. Викнах го да се видим, казах му една доста гадна истина, защо се разделихме (понеже трябваше да учим в едно училище, а аз в първия учебен ден се преместих) и едно друго нещо, което няма да спомена. Много гадно, но той чу, замисли се, пак го попитах "Ние с теб приятели ли ще сме?" - "Да." - "А какво може да ни раздели?" - "Само ако направиш някоя много огромна беля." Такава беля или не бях направил, или той може да прощава, но едно разбрах, че той много силно обича хората и той е причината все-още да сме приятели. Имайки предвид през какво сме минали бих казал със сигурност, че няма раздяла, защото онова, което би ни разделило е толкова лошо, че мен ме е страх да го направя, пък и няма смисъл.

## Та, какво научих от това?
- Човек трябва да се научи да прощава, а не както ни учат западняци, че "първото впечатление е най-важно". Те ни учат на това именно, защото хората се хващат за първото ти държане и не прощават. *И аз се затруднявам, няма какво да го крия*, но поне се замислям и се опитвам да простя. А човек е много дълбок, първия път ще се направи на готин, втория път ще покаже друга своя черта. Аз примерно с всяка среща се променям и показвам различни свои части на приятелите си.
- Също научих, че две глави могат много повече от една. Много се радвам, когато си звъннем, говорим си, критикуваме мненията си взаимно и като цяло се учим един от друг.
- Още нещо, което може да бъде разбрано погрешно, затова много да внимавам докато го пиша и докато го четеш. Тъй-като с него сме неразделни, а на мен ми идва време да си намеря жена, се замислих как да използвам знанията си от това ми приятелство, че да си намеря отново неразделен човек, но този път да бъде жена? Пълен отговор все-още нямам, но се опитах да намеря, замислих се и поговорих с една библиотекарка по темата, което ме доведе до следните мисли.

## Какво научих за гаджетата?
Говорейки с библиотекарката усетих, че някой път лошият пример е точно мястото, където човек може да намери отговора на въпроса си, както един ученик показа своя лош пример, чрез който аз, с помощта на библиотекарката достигнах до мнението, че <u>не е хубаво човек да има много гаджета</u>. По едно време този ученик спомена "бивши", а какво означава това? Хора, с които е правил определени ... *ахем* ... работи (и знам, защото веднъж от портмонето си извади едно кръгло нещо в квадратно пакетче, всички знаем какво), на които е дал доверие и някаква грижа, сближили са се и в един момент "ние вече не сме гаджета". Може ли човек да е приятел с бившата си, или е изключително трудно? Не знам, не съм имал гаджета до написването на това, но бих сметнал, че ще е много трудно да се поддържат нормални приятелски отношения след подобна раздяла. Отгоре на всичко някои хора не прощават и не могат да продължат напред, затова отиват назад и пречат. За щастие не съм чувал с него да са се случвали подобни неща. Веднъж като излизахме, аз по своя път, той по неговия, беше с гаджето си и интересно колко се беше украсила. По-късно той започна прекалено да се хвали с нейната красота, което ме накара да се замисля "Хубаво ли е гаджето ти да е красиво?" Краткият отговор е, че <u>щом привлича теб, ще привлича и другите</u>, като също излишно изкушава хората. По-пълният отговор обаче се намира на друго място.

В Библията си го пише много ясно:

{:.callout .callout-quote}
Така и жените да украсяват себе си със скромна премяна, със срамежливост и целомъдрие, не с плетена коса и злато или бисери или скъпи дрехи. (1 Тимотей 2:9)

{:.callout .callout-quote}
Вашето украшение да не е външно, сиреч, плетене косата, кичене със злато, или обличане със скъпи дрехи, но скришният в сърцето живот, с нетленното украшение на кротък и тих дух, което е скъпоценно пред Бога. (1 Петрово 3:3-4)

С други думи истински важната женска (и въобще човешка) красота не е това, което очите виждат, а това, което човек мисли и върши. А това много трудно се усеща, защото човек може да бъде много добър в играенето на роли.

Нека бъдем истинни и заземени. Сигурен съм, че не бих се радвал толкова на хората, които познавам ако изглеждаха нетърпимо. Отново нещо, което трябва да премахна от себе си, но е толкова трудно, че само мога да благодаря на Бога, че хората, с които ме запознава са красиви и отвън, и отвътре. По едно време ме хвана детската глупост и си пуснах коса, но въпреки това този мой неразделен приятел ми остана приятел. Пошегува се, даде ми прякор, но веднага щом махнах косата се разходихме заедно и започнахме малко по-често да се виждаме, нищо, че вече учехме на различни места.

Нещото, което съм забелязал е, че хората, които искат връзките им да са повече от приятелство просто съсипват другарчето си ако не са емоционално израстнали. Те просто не са готови за връзка. Такива са хората, които не се държат човечно, груби са без причина, егоистични, не разбират, че критиката може да е много полезна, винаги са най-важните, най-правите и т. н. Иска се емоционална зрялост, иначе ти си този, който ще съсипе своето гадже. Това също автоматично изключва валидността и дълготрайната пълноценност на всяка връзка с цел за похотливи глупости или [такива неща](https://youtu.be/vXv9FoutX2Y&t=401).

Тук искам да разкажа нещо, което най-вероятно само за мен ще проработи, или няма да сработи изобщо, но имам план и искам да го разкажа, за да мога по-лесно да го обясно на хората, на които сметна, че е нужно да им го кажа. Също може на теб да ти е полезно. Имам няколко избора - да стана монах, да си намеря жена или нищо да не правя. Знам, че ако си остана така, както съм, ще се съсипя. Ако стана монах, също ще се съсипя, но още по-гадно, защото който пада от по-високото стъпало на стълбата, пада по-силно. Какво ми остава? Да си намеря жена.

## Но как да си намеря жена?
- Искам да използвам това, което научих от своето неразделно приятелство, защото ако ще имам жена, хубаво е веднъж като се съединим, да не се разделяме. Затова не се бърза, чака се, мисли се, питаш, говориш директно.
- Много е важно да не е меркантилна, смисъл да не те харесва просто, защото имаш пари и вещи, ясно защо. Пък и много са историите на хората, които щом работят толкова много, за да получат един предмет и го получат, после се чувстват добре за кратко и веднага усещат празнотата на това, което са постигнали. (например да стигна топ 10 или да си купя скъпа кола в някоя игра) Щом има такива истории е нормално човек да пресметне, че ако гаджето ти те иска само, защото имаш богатство, то в момента, в който тя те получи и може да ползва твоето богатство, ще започне лека полека да усеща празнината в душата си. Някои хора толкова силно го отричат, че продължават да се опитват да запълнят празнината (гримове, вещи, блудство), но това само довежда до депресия и прекалено излишно харчене на пари.
- Много е простичко, но и доста трудно. Както си намирам приятели, да си се сближавам с тях нормално, (тъй-като вече лично съм изпитал колко близки могат да бъдат някои приятели) така да си продължа, но в момента, в който усетя, че нещата имат възможността да преминат в нещо по-дълбоко веднага да тегля чертата, да преценя тя колко би разбрала и да ѝ пратя именно тези размишления. Отново, просто нормално приятелство, но да се има предвид, че може да се превърне в нещо по-голямо, така че да знаем да се пазим, да сме целомъдрени и да не правим глупости.

{:.callout .callout-warning}
Това е много дълбока и съвсем не готова тема, така че очаквам по едно време да тегля чертата, но да започна да пиша под тази черта по-задълбочено с цел всичко да бъде изписано, да си изясним колкото се може повече неща.
