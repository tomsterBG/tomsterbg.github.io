---
layout: post
title: "Неразделното приятелство"
date: 2025-05-06
last_edit: 2025-05-13
critics: 1
lang: bg
sitemap: false
hidden: true
---

Имам едно неразделно приятелство, за което мога много да обяснявам, но накратко аз съм момче, той също. Познаваме се от `2016` и можем да си кажем абсолютно всичко, от шеги и глупости до най-тежките, дълбоки и тайни теми. Много е велико, когато човек е широко скроен и си намери също широко скроено приятелче, че да могат да си говорят хем мечтите в облаците, хем тежките неща, които се случват на земята.

## Как знам, че сме неразделни?

За жалост малко хора са изпитали подобно нещо, затова някой път се опитват да ме опровергават казвайки "няма как да си сигурен, живота все намира как да ви раздели".

Аз пък казвам, той толкова много обича хората, че ако не беше неговата доброта, аз нямаше да бъда там, където съм сега. Отгоре на всичко го предадох, излъгах тежко, направих глупости и пак ми прости, като не беше нужно да се сдобряваме, никога не сме били скарани. Интересното е, че за мен той ми е най-добрият приятел, а за него, обича всички по равно. Само мога да съм благодарен на Бога за това, че ми подари такъв човек.

Ще бъде много глупаво ако кажа, че въобще сме неразделни, а да дойде разделният ден. Затова казвам също, че знам риска. Има малка, но реална възможност за раздяла и не премълчавам този нюанс. Питах го директно "Нали винаги ще сме приятели?" и той ми каза, че ако не направя огромна глупост (очевидно по-голяма от това, което вече направих), да, винаги ще сме приятели.

## Защо да пиша по темата, та това си е между нас!?

Лично му показах какво съм писал, за да го прочете и да ме критикува понеже в съмнението и критиката се намира истината. Знам, че съм зелен, нямам никакъв опит все-още в живота, но пък много ми се иска да помогна на обществото обяснявайки това нещо, което никъде не намирам да обясняват. Въпреки, че нямам опит, ще се огранича до малкото неща, през които лично съм минал, защото не мога да ви отварям очите, ако преди това сам не си ги отворя.

Пишейки и програмирайки сайта, комбинирам каквото знам за истината и каквото мога с компютрите. Много ме кефи идеята да представя това, което съм научил в достъпен вид, макар и да е сложно и трудно за разбиране поради масовото оглупяване на хората заради медийния шум.

Много ми харесва, когато с човек можем да се шегуваме, да си пускаме майтапи и вицове, но също, да се учим един друг, да се питаме и отговаряме на въпроси, които никой друг не би искал да споменава, защото няма доверие между хората. Абе широк кръг от теми, кои важни, кои просто за радост и човещина.

Много ми е гадно, когато слушам мама как ме учи, че не е хубаво да говориш с непознати, просто защото не знаеш кой какъв е! И какво ще ти направи? Кой те нарани? Ей заради такива учения искам да покажа на хората истината, въпреки че съм сигурен, даже искам, не да се учат от мен стотици хиляди, както би било в YouTube, а тук на самотен сайт, където едва ли някой въобще ще погледне, а даже да прочете нещо аз няма да разбера понеже не следя данни (за разлика от 99.9% от сайтовете). Дори, за да не лъжа, моят сайт може да следи данни и най-вероятно го прави, но аз не ги следя и не получавам информация. Затова няма и прозорец с бисквитки "приеми всички" "приеми *само задължителните*" (тоест всички).

## Ами ако беше жена?

Добре де, като сме двама мъже, имаме си Христос между нас и някакви морални граници, но на скоро се замислих за този много важен въпрос и ето какво открих.

Така се получи, че наскоро се запознах с немалко готини хора, все Христови и повечето са жени. Някак си като човек е Христов има си морал, човечен, добричък, ама ето, че моите съученици от 2019 до 2025 г. бяха все момчета и ние по природа, едва ли не, бяхме тръгнали да се избиваме. Та забелязах след няколко разговора с тези нови за мен жени, че има друга част от живота. Човечност, готино държане, да ти е кеф да си с компанията, а не само да се карате кой бил по-умен или да си мерите...

Та поговорих с една библиотекарка, 3 години по-голяма от мен (ей, ако видиш това и се припознаеш, давам историята като пример с важна цел!) и така задълбочено си говорихме, че изключително много ми хареса. Направо ми откри нови идеи, нов начин на мислене, разбрах за друг вид човек и много се радвам на такива неща. Такава мъдрост има, че тя е главният човек, чрез когото успях да задълбоча в темата "Какъв е православният начин човек да си направи гадже." Разбира се трябва да благодаря и на моя съученик, който такива въпроси задава и такива щуротии говори, че беше главната причина аз да успея, да се замисля в тази посока и да видя него като жив пример относно какво **не** се прави. Та какво открих? По-долу искам да запиша подробно, но накратко, <u>трябват първо приятелски отношения, да се сближиш, да станете почти неразделни, както описвам по-горе, и чак тогава е възможно да се продължи с по-близките отношения</u>. Защо? Защото огромен е проблема, когато прекрачиш границата на приятелството, ама после "ние не сме вече гаджета" и става една сложнотия, не всеки прощава, остава психически отпечатък, ако бившата те види със сегашната ... **много зле**. Абе не е православно, не е морално, не е моето.

Якото е, че не само с нея говорих дълбоко. Две момчета 5 години по-малки от мен, една на моите години, една по-голяма (не знам, с 5-6), две неразделни пак по-големи (не казват, с 2-3?), почти с всички, с които се запознах тия дни от изброените все ми позволяват да задълбавам във важни и пълноценни теми, като те също взимат отношение, а това много ми харесва. Прави ми впечатление, че всички тези хора са православни. Радвайте се, че Христос ни купи всичките с кръвта си, че ако не беше той, това нямаше да го има!

## Защо ми е да мисля по въпроса "Ами ако беше жена?"

За да обясня по-подробно какво измислих покрай библиотекарката, в живота имам няколко опции:
- да стана монах
- да не правя нищо по въпроса
- да се оженя

Интересното нещо, което осъзнах е, че ако имах подобно приятелство, но не с вече неразделния ми приятел, а с жена, всъщност в такова приятелство ние сме готова двойка. Риск от раздяла - минимален, доверие - силно.

{:.callout .callout-quote}
И Господ Бог каза: Не е добре за човека да бъде сам; ще му създам подходящ помощник. (Битие 2:18)

Човек е най-уязвим, когато е сам. Аз лично няма как да стана монах, нито да не правя нищо по въпроса.

Кога змията изкушава Ева да яде от дървото за познаване на добро и зло? Когато е сама. Чак след като вече е била изкушена отива при Адам да изкуши и него. Дори всевишният Бог, който знае всичко толкова добре, че му е ясно преди да се е случило, подчертава, че все-едно не е бил там и е "разбрал" по-късно. "А Бог му рече: Кой ти каза, че си гол? Да не би да си ял от дървото, от което ти заповядах да не ядеш?" (Битие 3:11)

Да речем, че това е просто приказка. А реалните примери от живота? Аз лично съм видял как някои от най-тежките ми грешки стават тогава, когато или съм сам (със "змията"), или се *чувствам* сам. Тоест не трябва да бъда сам и много уважавам онези, които по Христов пример успяват неженено някак си да живеят монашеската. Въпреки това съм страшно твърдо срещу ранното замонашване. Това е подобно на гаджетата, вместо да си хващаш гадже веднага и да се разделите, чакаш приятелската. Вместо да станеш монах и да се откажеш, ставаш послушник в манастир без да даваш обети, изпробваш силата си и в момента, в който осъзнаеш, че ти без жена не можеш, в манастира само гибел те чака. Недейте да се насилвате по манастирите, понеже семейството и монашеството са еднакви като пътища пред Бога.

Та аз си знам, че ми остава само да се оженя. Нямам друг избор към спасение.

Как да стане това обаче? Има няколко варианта:
- прибързано женене (в никакъв случай)
- прибързано гаджосване (или ще стане бивша, или съпруга)
- приятелка -> гадже (пак с риск да стане бивша или съпруга)
- неразделна приятелка -> гадже, когато знам, че малко неща биха ни разделили -> съпруга

Колкото и да ми е гадно и да знам, че ще трябва да чакам с години това да се случи, то се почва още от сега, и е най-православното решение, защото неразделни приятели може да си имаме много, въпреки че реално се създават с години. Както казах по-горе, такова приятелство може да представлява готова двойка, което прави всичко нататък по-лесно. А още по-готино ще е ако успея да си събера най-близките, така че да си имам малка, но качествена група от хора, готови да си помагат. Нещо, което на българина му е много трудно.

## Защо са ми още неразделни приятели?

Като видях тези нови за мен хора колко са стойностни и колко ми е яко да се разхождам с тях из парковете, поиска ми се да се сближим. Да ги превърна в още няколко близки приятелства, като едното, което вече си имам. Една от тънкостите е, че доверие бързо се печели, когато трябва да помогнеш на някого, но с тези хора не ми се открива как да им помогна, което означава, че доверието ще си го печеля с години. Например още на първата година от това дълго приятелство така станаха нещата, че той трябваше да ми помогне и още тогава му казах "Може ли постоянно да сме приятели?" Съгласи се и ето още от 2016 г. не сме се разделили.

Говорим си, пиша му, но той често е зает, а аз имам нужда от повече говорене. И то дълбоко, за важни теми, неща, за които не всеки иска да говори, особено ако ми няма доверие. Имам нуждата от повече личен опит, някой да ме критикува, ама не просто ей тъй, а да даде пример със себе си.

Знам, че ставам алчен, но въпреки това искам да не е само един. А интересното е, че като имам повече доверени хора, те са различи и все казват по нещо интересно, ново за мен и много важно, което ме променя и кара да се замисля от друг ъгъл. Всъщност всяко излизане с човек, с когото не се познаваме особено добре, ме променя ако успеем да си поговорим дълбоко. Нямаше как да почна, да пиша този текст, без да се бях запознал с хора, а моята цел е да помогна някак си на обществото. Дори само на един човек този сайт да помогне пак добре, защото поне ще чуе истината от човек, който е минал през това, за което говори. И за да мина през това, за което говоря трябва дълбоко да опозная различни хора, да разбера тяхната гледна точка и техния опит.

В държава като България ако ти не си построиш кръга от приятели, в момент на нужда няма кой да те спасява. За [украинците](https://youtu.be/lwJyTPFtH5A&t=364) има, за [самолети](https://youtu.be/watch?v=zxeRTIsAwJs) също, за здравето на българите - не! А връзкарството работи взаимно, понякога дори по-дълбоко понеже твоите доверени си имат свои доверени. Примерно казвам на най-близкия си приятел, че ми е нужен адвокат, а той или познава такъв, или разпитва свои близки, дали те познават.

Забелязвам, че най-великите хора, които познавам все са купени от кръвта Христова. Съученици, приятели, учители, съседи. Мога само да бъда благодарен, защото до ден днешен освен да се ползвам от това Му постижение, аз нищо не съм направил, че да помогна, въпреки че много искам нещо да постигна в тази посока.

{:.callout .callout-warning}
Това е много дълбока и съвсем неготова тема, така че очаквам по едно време да тегля чертата, но да започна да пиша под тази черта по-задълбочено с цел всичко да бъде изписано, да си изясним колкото се може повече неща. Човек се учи с време и не мога просто така да напиша всичко без да познавам хора или без да съм бил критикуван.
