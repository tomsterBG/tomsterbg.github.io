---
layout: post
title: "Капанът на удобството и силата на полезната болка"
date: 2025-06-27
last_edit: 2025-06-27
critics: 0
lang: bg
sitemap: false
hidden: true
---

Търсенето на удобство създава проблем, който лично изпитах, но има и трудно решение.

# Как се проявява проблема?

Забелязвам едно нещо. Като по-малък правих доста неща правилно и ми бяха открити интересни пътечки, но не бях готов за това, защото не разбирах нещата напълно. Пътечки като програмиране, използване на уж затъпяващите социални медии за обучителни цели, много начини на мислене и т. н.

Например с програмирането забелязвам, че вкарах безумно много часове в правенето на игри, които часове, ако бяха вкарани в учене на учебните предмети щях да съм пълен отличник. Не бях готов, защото тръгнах по правия път и се разсеях, правейки игра по поръчка, но ми дойде акъла и спрях всичко 6 месеца след започването на проекта, който беше "почти готов" според човека, който ми го беше поръчал. До онзи момент вече имах 6 години опит с тези неща, тоест не би трябвало да се подлъгвам по такъв начин.

Сега пак се опитвам нещо да правя, като виждам, че този сайт е начин да свържа технически познания с нещата, които са наистина важни за човека, но се разсейвам. Опитвам се и да се върна в правенето на игри, но този път с ясното съзнание, че те трябва да постигат точно обратното на утъпяване у човека, който играе, но не ми се получава.

Като малък семейството имаше ограничения, но с годините нашите се изучиха и започнаха да изкарват повече, малко по малко, но достатъчно, което промени как живеем.

# Какъв е самият проблем?

Всичко по-горе клони към едно - **улеснението** кара човек да свикне, да поиска още и да се разглези. Става мързелив, разсейва се, не може да се фокусира върху един проект, бяга от болката и близките, които са чували това онова го диагностицират с разстройствен дефицит на вниманието, дори да нямат никакво понятие какво е това.

Това, което изпитах с проблемите от удобството и разсейването ми показа другата страна на някои широко рекламирани идеи.

Като ти кажат "ще има нов световен ред, няма да има глад, престъпност, машините ще се грижат за основните нужди, ще има безусловен базов доход, хората ще се освободят от тежката работа, за да помагат на научното развитие" и каквото там измислят, нека ние си знаем с този личен опит, че в момента, когато нещо се улесни, човек иска още без да полага усилия. Това е естествено и изключително полезно в природата, но не и в изкуствено улеснен свят, за който всъщност казват, че е и изкуствено оскъден. Тоест дай да вземем от богатите. Това пак е удобство и въобще не решава проблема, който е личен за всеки човек.

Още повече, в дизайна на игри има едно основно правило: когато се опиташ да угодиш на всички, не угаждаш на никого. Нима не е така и с този световен ред? С тези безкрайни, но празни и корпоративни обещания?

От както започнах да бягам от трудностите забелязвам, че качеството на работата, която върша, на мислите, които имам, пада, нещо липсва.

# Какво е решението?

Решението на този проблем не съм го измислил аз, просто го усетих лично. Иначе ни е дадено още от преди 2000 години:

{:.callout .callout-quote}
И не само това, но нека се хвалим и в скърбите си, като знаем, че скръбта произвежда твърдост, а твърдостта изпитана правда; а изпитаната правда надежда. (Римляни 5:3-4)

Не случайно много добре помня как един от най-щастливите ми моменти наскоро беше точно, когато осъзнах, че харесвам полезната болка. Затичах се след един автобус, корема ме боля, гадно, но бях радостен. Болката не ме помрачи, а ми даде да усетя колко хубаво е да тичаш.

{:.callout .callout-quote}
Бъдете трезвени, будни. Противникът ви, дяволът, като рикаещ лъв обикаля, търсейки кого да погълне. Съпротивете се нему, стоейки твърди във вярата, като знаете, че същите страдания се понасят и от братята ви в света. А Бог на всяка благодат, Който ви е призовал в Своята вечна слава чрез Христа [Иисуса], ще ви усъвършенствува, утвърди, укрепи [и направи непоколебими], след като пострадате малко. (1 Петрово 5:8-10)

Ключовото тук е именно, че човек укрепва след изпитание. Няма как да ти е лесно, да очакваш безусловен базов доход и да станеш велик учен, който ще развие света. Има изключения, аз активно се боря със себе си и леснотията, защото го осъзнавам, но не ми се получава. Ако искаме да помогнем на другите, шанс е, че моят път въобще няма да сработи за повечето, затова и понякога се затруднявам да разбера някои хора, просто защото не съм минал по техния път, но се опитвам.

Един учител веднъж ме пита едни неща, не помня точно какво, но си спомням, че до тогава бях дисциплиниран... поне отчасти. Та той ме пита нещо от сорта "А как се постига това?" и аз му отговорих, че става с дисциплина. Този учител е много мъдър и го обичам, защото не е загубен в облаците, но тогава ми каза нещо, което много ме замисли и може дори да не съм го разбрал правилно. Беше нещо като идеята, че дисциплината е само за определен тип по-силни хора, каквито ние не сме. Замисли ме, учуди ме. Това не беше причината аз да си загубя дисциплината, но със сигурност участваше поне малко.

# Това лично ли е, или и други хора го изпитват?

Днешно време очаквам това да е много широко разпространен проблем, защото почти всички се възползваме от удобствата. Има ли някой без телефон? Познавам един, браво на човека, но пак има, просто телефонът му е с копчета.

Стремежът към улеснение сега е лична борба, защото все се делим едни от други, искаме усамотение по домовете. Когато се събираме приятелски, крием си проблемите.

Ако се замисля за миналото, светът е бил по-труден. Излизаш и какво правиш? Трябва храна. Как се взима тази храна? С пари и труд на нивата, а не само с пари и труд, но без никакво ходене на нивата. Знаете ли какво е загърляне? И аз не знаех доскоро, но тате ме научи. Основно, както казах по-горе, в нормални природни условия търсенето на по-удобен начин на живот е много добро нещо, така че този проблем с мързела едва ли е съществувал в такива мащаби, в каквито е днес.

# Решението накратко

Просто човек трябва да не търси улеснение, а да обикне трудностите, да ги приема такива, каквито му се предлагат и да си глътне егото (а не като мен), че да свърши това, което му се казва, дори да не му харесва, или да не вижда смисъл в поставената задача.

Някой път смисълът на задачата е човек да докаже, че може да свърши нещо гадно, че има дисциплина и воля, че не е мързелив. Неща, които на много от нас ни обягват.

Може да звучи лесно, но така е само на думи. Изключително трудно е човек да се пребори лично с всички изкушения, особено като повечето от тях лукаво са подметнати, като лесни решения на проблеми, но който се справи става силен. И тъй, бъдете силни!
